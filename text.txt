

به گزارش خبرنگار سیاسی ایرنا، محمد مخبر امروز دوشنبه - ۲۸ خردادماه - در منزل حمید نوری که به تازگی از زندان‌های سوئد آزاد شده است، حضور یافت.
حمید نوری، شهروند ایرانی، در ۱۸ آبان سال ۱۳۹۸ پس از سفر به سوئد از سوی پلیس این کشور در فرودگاه بازداشت شد. ارتباط حمید نوری با خانواده از لحظه دستگیری تا ۷ خرداد ۱۳۹۹ قطع شد و معدود خبرهای مربوط به وضعیت وی و پرونده‌اش از طریق واسطه‌ها به خانواده می‌رسید.
محدودیت‌ها علیه حمید نوری در زمینه تماس و ملاقات با خانواده تا آخرین لحظات بازداشت وی در زندان‌های سوئد ادامه داشت. این شهروند ایرانی پس از برگزاری ۹۲ جلسه فاقد مولفه‌های حق محاکمه عادلانه، در دادگاه بدوی به حبس ابد محکوم شد.
روند دادگاه تجدید نظر حمید نوری از ۱۱ ژانویه ۲۰۲۳ (۲۱ دی ۱۴۰۱) آغاز و در چند مرحله برگزار شد؛ آخرین دور از دادگاه تجدیدنظر حمید نوری در آبان گذشته برگزار شد و در نهایت این روند در روز ۱۷ آبان ۱۴۰۲ به پایان رسید.
در پایان دادگاه تجدیدنظر، دادگاه با صدور قراری اعلام کرد که حکم نهایی درباره پرونده حمید نوری در روز ۱۹ دسامبر (۲۸ آذر ۱۴۰۲) صادر و در دسترس قرار گرفت.
اسفند گذشته دادگاه عالی سوئد با انتشار بیانیه‌ای اعلام کرد که درخواست تجدیدنظر حمید نوری را رد کرده است؛ دادگاه عالی سوئد درخواست تجدیدنظر حمید نوری را رد و حکم حبس ابد وی را تایید کرد. پس از قطعی شدن حکم حبس ابد حمید نوری از سوی دیوان عالی این کشور، وی به یک سوئیت امنیتی منتقل شد.
توماس بودستروم، وکیل سوئدی حمید نوری، پیش از این گفته بود: رای دادگاه تجدید نظر سوئد درباره این شهروند ایرانی بسیار ناامیدکننده بوده و این دادگاه تصمیم نادرستی را در این‌باره اتخاذ کرده است.
